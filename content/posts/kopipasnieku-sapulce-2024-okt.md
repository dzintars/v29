+++
date = '2024-11-10T15:09:36+02:00'
draft = false
title = 'Kopīpašnieku Sapulce 2024 Okt'
+++

## Kopsapulce #1

**2024-Okt-30 19:00**
**Rīga, Vairoga iela 29, 3.kāpņu telpa**

Ierašanās bez reģistrācijas
Aptuvenais dalībnieku skaits 35

Piedalās VF Amatnieks SIA divu pārstāvju sastāvā

Sapulci vada Iveta un Dzintars.
Sapulce tiek ierakstīta audio formātā, kam piekrīt visi klātesošie.
Ierakstu veic Iveta. Ieraksta ilgums ~50min.
Ieraksts pieejams uz pieprasījuma vēršoties pie Ivetas vai Dzintara.

## Apspriestie jautājumi:

**(00:00)** Jautājums par ikgadējām kopīpašnieku sapulcēm
Sapulces nav tikušas organizētas vismaz 10 gadus pēc klātesošo viedokļa.
Apsaimniekotājs apsola, ka sapulces turpmāk tiks organizētas.
Nepieciešams izstrādāt noteikumus, kuros tiek atrunāta kopīpašnieku sapulču organizēšanas kārtība.

**(02:00)** Mājas iedzīvotāju informēšana par likumdošans un normatīvo aktu aktualitātēm
Secināts, ka iedzīvotājiem trūkst informācijas par dzīvojamās mājas noteikumiem, kārtību, normatīvajiem aktiem utml.

**(02:20)** Apsaimniekotājs informē, ka pagājušajā nedēļā “inženieris-eksperts sertificēts būvuzraugs” veica mājas vizuālo apsekošanu un sagatavos apsekošanas rezultātus (protokolu) rakstiskā veidā.
Secināts, ka kopīpašnieki netiek informēti par šādu apsekošanu veikšanu un to rezultātiem.
Apsaimniekotājs sola, ka šī ikgadējā apsekošana tiks reģistrēta BIS sistēmā.

**(03:30)** Informācijas uzturēšana BIS sistēmā
Konstatēts fakts, ka BIS sistēmā nav veikti nekādi ieraksti par mājas uzturēšanas gaitu, tai skaitā par pagalma asfaltseguma maiņu, sapulcēm u.c.
Apsaimniekotājs nekomentē.

**(05:00)** Pārvaldnieka sertifikāta reģistrācija BIS sistēmā.
Konstatēts, ka BIS sistēmā nav reģistrēts mājas pārvaldnieks.
Apsaimniekotājs aizbildinās, ka viņš šo ēku apkalpo jau no 1989.gada

**(05:20)** Vai pārvaldieks ir reģistrēts Dzīvojamo māju pārvaldnieku reģistrā.
Pēc pieejamās informācijas [BIS](https://bis.gov.lv/bisp/lv/house_managers) pārvaldnieks ar reģistrācijas numuru **40003302364** netiek atrasts.
Nolemts, ka VF Amatnieks veiks visas nepieciešamās reģistrācijas BIS

**(06:45)** Kā kopīpašnieki varēs iepazīties ar mājas apsekošanas protokolu?
Nolemts, ka apsekošanas protokola kopijas tiks izvietotas katrā kāpņu telpā. Nav nolemti termiņi, kādos tas tiks izdarīts un vai šīs kopijas būs  pieejamas uz pieprasījuma katram kopīpašniekam.

**(07:30)** Kad ir veikta pēdējā dzīvojamās mājas tehniskā apsekošana?
Informācija nav saņemta.
Nolemts sagatavot piedāvājumu par mājas tehniskās apsekošanas veikšanu, kuru iesniegt mājas kopīpašniekiem izvērtēšanai un balsošanai.

**(09:00)** Kādi ēkas uzlabošanas remontdarbi ir veikti papildus asfaltseguma nomaiņai pēdējo 12 mēnešu laikā.
Konkrētas atbildes netiek saņemtas. Tiek izdarīts secinājums, ka nekādi darbi nav veikti un uzkrājumu nauda nav tikusi tērēta.
Konstatēts:
Ceturtajā kāpņu telpā lietus laikā pagrabstāvā pa sienu tek ūdens. Ir tikuši saņemti vairākkārtīgi telefoniski apstiprinājumi, ka šī situācija tiks atrisināta. Citai iedzīvotājai ūdens no jumta tek dzīvoklī un ir uzbrieduši koka logu rāmji.

**(12:00)** Apsaimniekotājs ziņo, ka bēniņos ir nomainītas karstā ūdens cirkulācijas trubas.

**(12:30)** Jautājums par balsošanas procedūru
Secināts, ka asfalseguma nomaiņas balsošanas rezultāti netika publiskoti.
Secināts, ka iedzīvotājiem nav bijusi iespēja iepazīties ar asfaltseguma nomaiņas būvniecības konkursa rezultātiem.
Apsaimniekotājs atnesa kaut kādus dokumentus, bet neviens no klātesošajiem ar tiem neiepazinās.
Jautājuma būtība ir sakārtotas komunikācijas trūkums un vienpersonisku lēmumu pieņemšana.

**(13:10)** 2022.gada aptaujas par stāvvadu nomaiņu virtuvēs rezultāti nav kopīpašniekiem zināmi.
Secināts, ka ir trūkumi balsošanas rezultātu publiskošanā un atgriezeniskās saites sniegšanā.

**(14:12)** Kopīpašnieks no Vairoga iela 27.nama ziņo, ka kopš 2022.gada tieks solīts nomainīt logus koplietošanas telpās (kāpņu telpās), bet līdz pat šīs sapulces brīdim tas nav izdarīts un nav informācijas par procesa gaitu.
Apsaimniekotājs ziņo, ka šai ēkai ir “labs” uzkrājumu fonds un logu nomaiņu ir iespējams veikt.
Nolemts, ka ir jāveic 27.nama kopīpašnieku balsošana par logu nomaiņu 27.ēkā.

**(15:40)** Secināts, ka Vairoga iela 27 ir nepieciešams juridiski nodalīties. Sasaukt sava nama sapulci, veikt savas balsošanas, savas protokolēšanas, utml.
Šī, 29. un 27. namu kopīgā sapulce ir tikai, kā paraugs. Juridiski, tai ir jābūt nodalītai.

**(16:20)** Secināts, ka katru gadu kāpņu telpās tiek izvietots ēkas gada budžeta kopsavilkums, bet tas netiek saskaņots ar katru kopīpašnieku un tas tiek pieņemts vienpersoniski no VF Amatnieks SIA puses.

**(17:30)** Jautājums par ēkas kopējo uzkrājumu par visiem ēkas apsaimniekošanas gadiem.
Apsaimniekotājs nespēj sniegt atbildi.
Nolemts, ka apsaimniekotājs mēneša likā sagatavos konsolidēto atskaiti par iekasēto ēkas uzkrājuma fondu kopš pieņemšanas apsaimniekošanā, par fonda tekošo atlikumu un par fonda izlietojumu.
Mērķis ir sasniegt caurspīdīgumu par ēkas uzkrājumu fondu.

**(20:40)** Kādi ir plānotie ēkas uzturēšanas darbi un kādi ir to termiņi?
Tiek saņemta atbilde no VF Amatnieks, ka tiek gaidīts vizuālās apsekošanas protokols un balstoties uz šo protokolu tiks lemts par turpmākajiem uzturēšanas darbiem. Citu uzturēšanas darbu plāna apsaimniekotājam nav.
Apsaimniekotājs sola informēt kopīpašniekus par nepieciešamajiem darbiem.

**(21:40)** Kopīpašnieki pauž neapmierinātību par lielgabarīta atkritumu apsaimniekošanas kārtību.
Nolemts izstrādāt kārtību, kādā tiek organizēta lielgabarīta atkritumu konteinera izvietošan pie māja pēc noteikta grafika, vai kopīpašnieku kolektīva pieprasījuma.
Nolemts izvietot brīdinājuma zīmes par celtniecības atkritumu izmešanu sadzīves atkritumu konteineros.

**(25:32)** Jautājums par pēdējo veikto deratizāciju ēkas pagrabstāvā.
Konkrēta atbilde no apsaimniekotāja netiek saņemta.
Nolemts izvietot informāciju par plānotajām un veiktajām deratizācijām ēkas kāpņu telpās.

**(26:45)** Jautājums par zemu karstā ūdens temperatūru atsevišķos dzīvokļos.
Apsaimniekotājs ziņo, ka stāvvadi ir novecojuši un aizsērējuši tādēļ nodrošināt vienmērīgu karstā ūdens cirkulāciju ir problemātiski. Ir veikti atsevišķi uzlabojumi ēkas bēniņos un pagrabā, bet tie sniedz nepietiekamu efektu, kamēr vertikālie stāvvadi netiek nomainīti. Ir uzlikti papildus cirkulācijas sūkņi, bet tie palīdz tikai nedaudz.
Secināts, ka no apsaimniekotāja puses ir nepietiekama komunikācija ar kopīpašniekiem, lai skaidrotu situācijas nopietnību. Katrs kopīpašnieks vadās tikai no sava īpašuma skatu punkta un nav informēts cik slikta ir situācija kaimiņam. Kā rezultātā veicot balsošanu par ēkas uzturēšanas darbiem tiek nobalsots par zemākas prioritātes darbiem.

**(30:00)** Iedzīvotāja ziņo, ka ir problēmas ar aukstā ūdens trūkumu.
Iezīmējas kopējā tendence, ka stāvvadu nomaiņa ir viena no galvenajām ēkas uzturēšanas prioritātēm, jo visa sistēma ir tuvu sabrukšanas robežai.

**(31:00)** Apsaimniekotājs pauž atkārtotas bažas par ēkas iekšpagalma ārsienu stāvokli kuras dēļ mitruma ziemā tiek degradētas un jautājums ir steidzami jārisina.
Secināts, ka apsaimniekotājs nekomunicē ar kopīpašniekiem par šiem būtiskajiem ēkas uzturēšanas darbiem.

**(31:25)** Apsaimniekotājs informē, ka koplietošanas telpu apgaismojums uz sensoriem izmaksātu 50 Eur par vienu vienību ieskaitot uzstādīšanu, bet bez elektroinstalācijas nomaiņas.
Nolemts, ka nepieciešams veikt balsošanu.

**(32:50)** Jautājums par privātās zemes gabala zem ēkas daļas izpirkšanu.
Secināts, ka apsaimniekotājs nav virzījis jautājumu par zemes izpirkšanu kopīpašnieku balsošanai. Kopīpašniekiem nav informācijas par izmaksām un izrietošajiem apgrūtinājumiem.
Apsaimniekotājs sola šo jautājumu sakārtot un informēt kopīpašniekus par turpmākajiem soļiem.

**(36:40)** Iedzīvotāji aktīvi sūdzās par sētnieku darbu un to, ka apgaismojuma lampiņas kāpņu telpās iedzīvotāji maina paši, jo sētniece paziņo, ka viņai netiek izdalīti līdzekļi kvalitatīvu lampiņu nomaiņai.
Apsaimniekotājs pauž izbrīnu par šādiem sētnieces apgalvojumiem un saka, ka visi materiāli un līdzekļi sētniecei ir pieejami uz pieprasījumu nekavējoties.
Idzīvotāji rāda fotogrāfijas ar zirnekļu tīkliem un pašu saslaucītām liekšķerēm ar smiltīm no sava stāva kāpņu telpām.
Uz apsaimniekotāja jautājumu visi klātesošie apstiprina, ka koplietošanas telpas netiek uzkoptas.
Zālājs netiek pļauts visās pagalma daļās. Identiska situācija ar lapu grābšanu. Tiek runāts par situāciju gar žogu ēkas iekšpagalmā.
Kāpņu telpās netiek veikta mitrā uzkopšana.
Apsaimniekotājs uzklausīja sūdzības. Nekādi solījumi netika sniegti.

**(40:45)** Apsaimniekotājs izvirza priekšlikumu par bērnu laukuma sakārtošanu.
Tiek secināts, ka šis jautājums atduras pret nesakārtotu zemes zem ēkas īpašumtiesību jautājumu.
Nolemts, ka apsaimniekotājs aktīvāk komunicēs ar kopīpašniekiem par ēkas infrastruktūras uzlabošanas nepieciešamajiem un vēlamajiem darbiem un to izmaksām, lai kopīpašnieki varētu balsot par uzlabojumu veikšanu.

**(41:50)** Iedzīvotāji pauž neapmierinātību par kaķu uzturēšanu pie ēkas
Tā rezultātā, pagrabu telpas ir kaķu piečurātas un piekakātas (smako), kaijas tiek pievilinātas dēļ izvietotās kaķu barības, tiek bojātas automašīnu virsbūves un kaiju radītais troksnis rada nēērtības lielākajai ēkas iedzīvotāju daļai.
Tiek ziņots, ka kaķu uzturētāji uzlauž iedzīvotāju mantu glabātuves, lai atbrīvotu iesprūdušos vai piedzimušos kaķus/kaķēnus.
Nolemts rīkot balsošanu par kaķu uzturēšanu pie ēkas. Nepieciešams izstrādāt balsošanas piedāvājumu par iespējamiem risinājumiem.

**(46:10)** Jautājums, kādēļ vienpersoniski tika paaugstināta apsaimniekošanas maksa par 0.05 Eur (+ PVN) 2024.gadā bez saskaņošanas ar ēkas kopīpašniekiem.
Apsaimniekotājs piekrīt, ka saskaņošana netika veikta un sola, ka šis jautājums turpmāk tiks sakārtots.

**(47:50)** Tiek ierosināts pēc mēneša sarīkot vēl vienu kopīpašnieku sapulci, kurā visi jautājumi tiek strukturēti izrunāti un kopīpašniekiem tiek sniegtas sagatavotas atbildes.
Secinu, ka nepieciešams konkretizēt jautājumus, lai apsaimniekotājs spēj sagatavot konkrētas atbildes.

**(48:40)** Tiek minēts, ka ēkai nepieciešams māja vecākais. Vidutājs, kurš pārstāv kopīpašniekus komunikācijā ar apsaimniekotāju.

**(49:30)** Tiek ierosināts nākošajā kopsapulcē virzīt jautājumu par mājas vecākā ievēlēšanu.

**(50:00)** Secināts, ka nepieciešams gatavoties 2025.gada budžeta saskaņošanai.

**(ārpus audio ieraksta)** Tiek izvirzīts jautājums par auto novietošanas pagalmā noteikumu izstrādi, zīmju uzstādīšanu, horizontālā ceļu marķējuma izvietošanu.

## Sapulces galvenās tēmas:

- Slikta komunikācija ar ēkas iedzīvotājiem no apsaimniekotāja puses
- Necaurspīdīga ēkas uzkrājumu fonda pārvaldība
- Daudz neskaidrību ar ēkas lietvedību, reģistriem, aptaujām, sertifikācijām
- Neapmierinoša sētnieku sniegto pakalpojumu kvalitāte.
- Ēkas infrastruktūras kritiskais stāvoklis un kopīpašnieku neinformētība par šī stāvokļa nopietnību.

## Nolēmumi:

- Apkopot šī protokola jautājumus
- Iesniegt šo protokolu nama apsaimniekotājam
- Iepazīstināt ar šo protokolu visus ēkas iedzīvotājus
- Kolektīvi ar apsaimniekotāju sagatavot konkrētas atbildes uz visiem iedzīvotāju jautājumiem un sagatavoties nākošajai kopsapulcei. Prezentēt sagatavotās atbildes, plānus un ierosinājumus kopīpašniekiem nākošās sapulces laikā.
- Iespēju robežās sagatavot mājas lietas kopijas, lai veiktu detalizētāku izpēti no kopīpašnieku pārstāvju puses.
- Atbilstoši apkopotajai informācijai sagatavot veicamo darbu plānu, grafiku, izmaksas, maksātāju un atbildīgās personas.
- Turpmākajām sapulcēm sagatavot dokumentu dalībnieku uzskaitei un parakstu vākšanai.
- Nodalīt 27.ēkas un 29.ēkas administrēšanu, vai organizēt paralēlu protokolēšanu.
- Virzīt izskatīšanai jautājumu par ēku vecāko ievēlēšanu
